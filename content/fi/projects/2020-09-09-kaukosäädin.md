---
title: Autotallin kaukosäädin
description: Kotona meillä säilytetään polkupyöriä autotallissa. Autotallin ovet
  aukeavat sähköisesti joko avainta kääntämällä tai kaukosäätimen avulla.
  Avaimen käyttäminen oven avaamiseen oli kuitenkin mielestäni
  ylitsepääsemättömän raskasta, koska silloin joutuu pysäyttämään pyörän,
  nousemaan pois selästä, kaivamaan avaimen esiin, avaamaan oven ja sitten pitää
  vielä taluttaa pyörä sisään. Kaukosäätimellä homma hoituu paljon helpommin.
  Oven voi avata nappia painamalla pieneltä etäisyydeltä, eikä tarvi kaivaa
  avaimia taskusta, ja pyörän voi jopa ajaa suoraan autotalliin sisään.
  Valitettavasti meillä oli vain yksi kaukosäädin, ja en oikein voinut omia sitä
  pelkästään itselleni. Siispä lähdin tutkimaan toimivan kaukosäätimen toimintaa
  ja koitin sitten tehdä toisen samanlaisen kaukosäätimen, jotta voisin
  kiinnittää sen polkupyörääni. Aloitin projektin tekemisen jo 2016 vuoden
  puolella, ja olen säätänyt laitetta vielä 2020 vuoden aikana, joten tämä on
  tosiaan ollut minulle aikamoinen ikuisuusprojekti, jonka aikana olen myös
  monesti kokenut suuria epätoivon ja hämmennyksen hetkiä, mutta välillä myös
  onnistumisia.
HTMLdescription: '"Reverse-engineerasin" kotoa löytyneen autotallin
  kaukosäätimen, jotta saisin helposti ja nopeasti autotallin ovet auki silloin
  kun haluan. Tämä on ollut aikamoinen ikuisuusprojekti minulle.'
singlePageContent: >-
  
  Kaikki siis alkoi jo joskus 2016 vuoden aikana. Purin kotoa löytyneen kaukosäätimen ja rupesin oskilloskoopin avulla tutkimaan sen toimintaa. Netistä ei löytynyt minkäänlaista dokumentaatiota juuri tästä laitteesta, joten olin omillani. Tässä tapauksessa oli hyvä asia, että autotallin avaamissysteemi ja kaukosäädin ovat melko vanhoja. Sähkökomponentit olivat melko kookkaita, ja kaukosäätimen lähettämä signaali ei ole kauhean monimutkainen, ja sen tulkitseminen ilman dokumentaatiotakin oli melko helppoa. Lisäksi veikkaan (ja oikeastaan myös toivon), että nykyaikaisissa kaukosäätimissä on sellaisia turvaominaisuuksia, että pelkästään signaalin kopioimalla ei voi tehdä uutta toimivaa kaukosäädintä.


  En ole varma kannattaako minun kirjoittaa ihan kauhean yksityiskohtaisesti kaukosäätimestä nettiin, koska ei todennäköisesti ole kovin järkevää tehdä “Näin saat autotallini auki” -ohjetta nettiin avoimesti. Melko epätodennäköistä se toki on, että kukaan näiden ohjeiden perusteella meidän autotalliin murtautuisi, mutta kai on järkevää olla varovainen. Kirjoittelin siis kaukosäätimen toiminnasta vähän yleisellä tasolla. Avasin siis kaukosäätimen ja mittasin jännitettä antennilla suhteessa maahan. Oli melko helposti nähtävissä, että kaukosäädin lähettää jonkinlaisen digitaalisen koodin/salasanan muuttamalla lähetettävän signaalin amplitudia. Kaukosäätimessä oli yksi mikropiiri. Siitä löytyi googlen avulla tietoa, ja selvisi, että sen tehtävä on tuottaa tämä digitaalinen signaali. Datasheetin ja oskilloskoopin avulla olin siis tässä vaiheessa jo melko hyvin tietoinen siitä, millaista signaalia pitää lähettää, että autotalli aukeaa. Signaalin taajuus piti vielä selvittää. Oskilloskooppini on halvin mahdollinen, ja sen näytetaajuus ei riitä kertomaan tarkasti signaalin taajuutta. Kaukosäätimessä oli kuitenkin kristallioskillaattori, jossa luki sen taajuus, jonka sitten päättelin olevan myös signaalin lähetystaajuus.


  Tässä vaiheessa tiesin jo oikeastaan kaiken tarpeellisen ja oli aika ruveta rakentamaan omaa kaukosäädintäni. Minulla oli vain pieni ongelma. En silloin, enkä oikeastaan vieläkään ymmärrä miten oskillaattoripiirit toimivat. En siis tosiaan osannut suunnitella sellaista. Siispä tässä projektissa jouduin kopioimaan piirin suoraan netistä. Aluksi taisin pyrkiä tekemään piirin valmiiksi itselläni olevista komponenteista. Päädyin tekemään jonkinlaisen LC-värähtelypiirin. Sen taajuuden saaminen oikeaksi oli kaamea työmaa, koska kuten sanoin, oskillaattorini oli liian hidas mittaamaan näin suuria taajuuksia. Toisin sanoen taajuuden saaminen oikein oli vähän arpapeliä. Muistan istuneeni autotallin lattialla useita tunteja yrittäen saada ovea aukeamaan. Minulla oli piiriin kolvattuna mittausten perustella suurin piirtein oikeanlainen käämi ja kondensaattori, ja kokeilin lisätä kondensaattorin kanssa rinnan toisen pienen kondensaattorin, jonka kapasitanssia vaihtelin, jotta sitten tuurilla ehkä osuisin oikealle taajuudelle. Käämin induktanssinkin saaminen edes suurin piirtein oikeaksi oli hyvin vaikeata, koska minulla ei ollut siihen mittaria. Olin siis itse tehnyt käämin pyörittämällä pinnoitettua kuparilankaa jonkin ytimen ympärille. Muistaakseni mittasin käämin induktanssin siten, että koitin saada sen värähtelemään jonkin isomman kondensaattorin kanssa, jotta värähtelytaajuus olisi niin suuri, että saisin sen mitattua oskilloskoopilla. Sitten mitatun taajuuden ja kondensaattorin kapasitanssin perusteella pystyin laskemaan käämin induktanssin.


  Minä muuten tilasin netistä samanlaisen mikropiirin kuin kaukosäätimessä, ja sain sitten siitä tarvittavan digitaalisen signaalin, jolla toivoin saavani autotallin oven auki. Vasta myöhemmin tajusin, että ei ollut mitään järkeä tilata kallista mikropiiriä (muistaakseni maksoi useita euroja, melkein kympin) kun olisin voinut vain kopioida signaalin ja ohjelmoida mikrokontrollerin tekemään sen saman signaalin. Näin myös tein myöhemmin. Käyttämäni mikrokontrolleri (Attiny13) oli myös kooltaan pienempi ja myös siksi kätevämpi.


  Autotalli ei ikinä auennut. Istuin tunteja autotallin lattialla toivoen, että jotain tapahtuisi, mutta ei. En oikeastaan vieläkään tiedä, missä vika oli, koska valitettavan moni asia tässä projektissa menee edelleen yli hilseen. Se on kyllä vähän häpeällistä. En siis oikeastaan ymmärrä oskillaattoripiirin toimintaa, enkä sitä, miten signaali lopulta lähtee antennista ja miten se vastaanotetaan. Tavoitteenani on, että luettuani sähkötekniikkaa yliopistossa ymmärrän nämä asiat, ja voin jatkaa elämääni rauhassa, kun tiedän, mitä kaikkia tyhmää olen tässäkin projektissa tehnyt. Todennäköisesti signaalin taajuus ei vaan koskaan osunut oikeaan. Taajuuden pitäisi ilmeisesti olla hyvin tarkasti oikein, ja “jotain sinne päin” ei riitä.


  Tässä vaiheessa tilasin netistä kristallioskillaattorin, jotta saisin taajuuden oikeaksi. Kristallioskillaattorin kanssa jouduin jälleen kerran tukeutumaan Googleen ja käyttämään netistä löytämääni virtapiiriä, koska en osannut suunnitella omaa. Yritin kyllä ymmärtää LC-oskillaattoripiirien ja kristallioskillaattorin toimintaa, mutta jossain vaiheessa luovutin ja ajattelin, että joku toivottavasti selittää tämän selkeästi, kun lähden opiskelemaan sähkötekniikkaa. Kolvasin sitten uuden piirin kasaan ja rupesin toiveikkaana kokeilemaan sitä. Muistan tarkasti ensimmäisen onnistumisen hetken. Olin omassa huoneessani, melko kaukana autotallista. Tutkin kaukosäädintä oskilloskoopilla. Sitten yhtäkkiä isäni tulee kysymään, että johtuuko minusta, että autotallin ovet menevät auki ja kiinni koko ajan. Se oli hieno hetki. Varmistin vielä, että se olin tosiaan minä, joka avaa ovia. Tuntui äärimmäisen hienolta, kun lopulta hallitsin ovia. Tässä vaiheessa luulin, että projektin tekeminen loppuun olisi helppoa. Eipä ollut.


  Ongelma oli se, että kaukosäätimeni ei tuntunut toimivan milloinkaan muulloin kuin silloin, kun se oli kiinnitettynä oskilloskooppiin. Jostain syystä siis oskilloskooppini oli sille hyvä antenni. Ongelma oli taas se, että en ymmärrä antennien toimintaperiaatetta. Tiedän toki, että antennin pitää olla puolikkaan aallonpituuden kokoinen, mutta ongelma oli se, että tässä tapauksessa aallonpituus oli niin suuri, että ei olisi mahdollista käyttää niin suurta antennia. Lisäksi oskilloskoopin johdotkaan eivät kyllä ole niin pitkiä, joten olin hämmentynyt. Jotenkin myös uskoisin, että oskilloskoopin johtojen ei pitäisi toimia kovin hyvänä antennina, koska tämä vain aiheuttaisi häiriötä mittauksiin. En vieläkään tiedä, miksi oskilloskooppi oli niin hyvä antenni. Kokeilin antennina eripituisia johtoja, ja kokeilin myös laittaa antennin kanssa sarjaan erikokoisia käämejä, koska näin ilmeisesti voisi saada antennin toimimaan, vaikka sen koko ei olisikaan aallonpituuden puolikas. Muistaakseni antenni toimi ehkä joskus ja välillä, mutta melko epävarmasti. Parhaimmin toimivuuden sain lopulta siten, että käytin pyörän runkoa antennina. Autotallin ovet avautuivat tällöin melkein aina. Tässä vaiheessa olin itse asiassa melko tyytyväinen. Monen tuskan ja epätoivon hetken jälkeen olin saanut kaukosäätimen toimimaan.


  <img id=garage-remote style="float: right" src="/img/garage-remote-small.jpg" width="500px" alt="Kaukosäädin kiinnitettynä polkupyörään mustassa laatikossa"> Käytin kaukosäädintä säännöllisesti, ja se oli oikeasti ihan kätevä. Kuitenkin välillä se ei toiminut. Tämä ärsytti, ja rupesin säätämään sitä vielä. Tällä kertaa testauksien jälkeen päädyin siihen lopputulokseen, että säätimen toiminta olisi varmempaa, jos antennina toimisi oma kehoni. Siispä tämän jälkeen käytin antennia siten, että toisella kädellä painan sen virtanappia ja toisella kädellä pidän antennin johtimesta kiinni. Antenni toimi taas melko hyvällä varmuudella.


  2020 keväällä sain uuden pyörän, johon sitten laitoin kaukosäätimen kiinni. (En siis onnistunut tekemään laitteesta niin pientä, että sitä olisi järkevää kantaa mukana, vaan se on kiinni pyörässä koko ajan.) Samalla sitten tein pientä säätöä, koska laitteen toimivuus oli ollut vähän heikkoa. Jotenkin, vaikka en tehnyt mitään muutoksia, kaukosäätimen toimintavarmuus oli heikentynyt ajan myötä. Tällä kertaa lähdin eri tyylillä parantamaan laitetta. Koska käyttämästäni LiPo-akusta tuleva jännite ei alun perinkään riittänyt antennin toimimiseen, olin alusta asti käyttänyt pieni muuntajaa, jolla lähetin sai hiukan isomman käyttöjännitteen. Muistaakseni aluksi säädin sen noin 7-10 volttiin, ja ajattelin, että se olisi riittävä. Ja aluksihan se myös riitti, koska jossain vaiheessa kaukosäädin oli oikeasti ihan toimiva. Nyt sitten kuitenkin turhautuneena päätin nostaa jännitettä reilusti. Muistaakseni tällä hetkellä laite toimii suurin piirtein 15-20 voltin jännitteellä. Paino on sanalla “toimii”, koska nyt kaukosäädin oikeasti toimii. Jännitteen nostaminen ei varmasti ollut kovin elegantti tapa korjata laite, mutta olen nyt tyytyväinen sen toimintaa. Uudessa pyörässä antennina toimii muuten taas pyörän runko.


  Tuntuu siltä, että jokaisen tänne kirjoittamani tekstin viimeisen kappaleen aihe on se, että häpeän projektiani, mutta olen silti tyytyväinen siihen, että se toimii. Tämäkään teksti ei ole poikkeus. Eniten häpeän sitä, etten vieläkään ole opiskellut LC-piirien toimintaa. Toki siis ymmärrän sen, miten energiaa muuttuu käämin magneettikentän energiasta kondensaattorin sähkökentän energiaksi jaksollisesti, mutta hämäräksi on jäänyt tätä värähtelyä ylläpitävän virtapiirin toiminta. Tämän tekstin jälkeen yritän ottaa itseäni niskasta kiinni ja lähden ottamaan selvää tästä mysteeristä.


  Olen kuitenkin ylpeä siitä, että sain “reverse-engineerattua” kaukosäätimen toiminnan ja myös tehtyä toisen toimivan kaukosäätimen ilman minkäänlaisia ohjeita netistä. Kaukosäädin on oikeasti aika kätevä.
order: 7
---
