---
title: Nämä sivut ja millaisia tekstejä kirjoitan tänne
description: Lukion päättymisen ja armeijan välissä minulla oli aikaa, joten
  ajattelin että voisi olla hyödyllistä väsätä itselleni nettisivut vähän niin
  kuin ansioluetteloksi, koska omaa osaamista vastaavaa työkokemusta ei vielä
  ole. Ohjelmointia osaavana en kehdannut tehdä nettisivuja helpolla tavalla
  jonkin ohjelman avulla, vaan sukelsin HTML:n, CSS:n ja JavaScriptin
  ihmeelliseen ja hämmentävään maailmaan.
HTMLdescription:
  Tein itselleni nämä nettisivut osittain siksi, että ne voisivat toimia jonkinlaisen CV:nä minulle. Lisäksi halusin myös oppia webbidevauksen perusteet, joten lähdin   tekemään nettisivuja itse apunani HTML, CSS ja JavaScript.
singlePageContent: >-
  Tykkään tehdä asioita lähellä "rautaa". Siksi varmaan hainkin sähkötekniikkaa
  lukemaan. Tämän takia en kauheasti nauttinut tästä nettisivun kehittämisestä.
  Pohjalla minulla oli hiukan tietoa HTML:stä, PHP:stä ja CSS:stä, koska
  lukiossa meillä oli yrityskurssi, jossa perustettiin oma yritys. Kavereiden
  kanssa perustimme yrityksen, joka teki nettisivuja. Teimme loppujen lopuksi
  vain yhdet sivut, ja nekin nettisivuohjelman avulla, mutta silti samalla oppi
  hiukan aiheesta. Tämä nettisivu on edelleen olemassa. Kurssin jälkeen yksi
  kaverini opiskeli hiukan enemmän aiheesta, ja tekee itse asiassa tällä
  hetkellä töitä alan parissa. [(Linkki hänen kotisivuihinsa)](https://ktj.st/)
  Hän opasti minut hyvään alkuun näiden nettisivujen tekemisessä. HTML:n ja
  CSS:n olen kirjoittanut itse, mutta häneltä sain vinkkejä, ja hän opasti minut
  käyttämään Netlifyä ja Hugoa, ja tekemään sivuistani staattiset, jotta sivujen
  ylläpito olisi minulle halpaa. Minun on pakko myöntää, että [Hugoa](https://gohugo.io/about/) en missään vaiheessa oppinut käyttämään hyvin. En saanut
  selkeää kokonaisymmärrystä Hugon käytöstä, ja oikeastaan kaikkeen käyttöön
  tarvitsin paljon googletusta. Jonkin aikaa yritettyäni itse päästä jyvälle
  Hugon käyttämisestä en edennyt mihinkään, ja totesin että ei kannata kuluttaa
  aikaa tähän sen enempää, vaan yritän ensin saada nettisivuni toimimaan.


  Mielestäni tässä hommassa liikutaan koko ajan aivan liian korkealla "raudan" yläpuolella, ja minua rupeaa huimaamaan. Minulle tärkeintä kuitenkin on, että nettisivut toimivat. Tällä hetkellä ne vaikuttavat toimivan. Jos sinulla on jotain ongelmaa sivujeni kanssa, ota yhteyttä alla olevien yhteystietojen kautta. Olen pahoillani, jos jotakuta alkaa huimaamaan, koska koodini on järkyttävää katseltavaa. Tässäkin tapauksessa toki toivon, että olette minuun yhteydessä, koska voisin oppia jotain. En tosiaankaan ole kaikista tekemistäni härveleistä ylpeä, ja vähän myös nolottaa julkaista koodia ja tietoa joistain projekteista ja tekemistäni virheistä. Virheistä kuitenkin oppii, ja suurin osa projekteista on ihan toimivia. Projekteissani minulla on tavoitteena usein juuri se, että ne olisivat toimivia, ja tähän tavoitteeseen usein pääsen. En siis tosiaan ole tehnyt projekteja se mielessä, että joskus julkaisisin niistä tietoa, kuvia ja koodia, ja se kyllä välillä varmasti näkyy. En ole tietenkään kommentoinut vanhoja koodejani mitenkään, joten voi olla vaikea ymmärtää mitä niissä tapahtuu. Asiassa ei helpota se, että muuttujien nimissä ei usein ole mitään järkeä, ja en tainnut olla kauhean tarkka sisennyksien (indentation) kanssa. Vähän kyllä hävettää, mutta en enää rupea korjaamaan vanhoja koodinpätkiäni.


  Nettisivujen tekemistä vaikeuttaa ehkä sekin, että visuaalinen silmäni on ainakin läheisteni keskuudessa kuuluisan huono. Kysyin kuitenkin usein muiden mielipidettä sivuistani ja lopulta sain kasaan sellaisen pohjan, johon suurin piirtein olin tyytyväinen ja rupesin kirjoittamaan erilaisista projekteista joita olen tehnyt. En kirjoita ihan kaikesta mitä olen tehnyt, koska kaikkea en ole säästänyt, ja kaikista projekteista ei koskaan ole tullut valmista tuotetta. Mielestäni useimmiten, kun alan tekemään projektia, saan sen myös tehtyä, koska teen melko tarkan suunnitelman etukäteen. Kuitenkin usein teen pientä säätöä, josta ei koskaan ole tarkoituskaan tulla mitään valmista. En valitettavasti ole tehnyt minkäänlaista dokumentaatioita projekteista aiemmin, joten minun on pakko kirjoittaa muistini pohjalta. Kaikki elektroniikkatietämykseni on netistä englanniksi opittua, joten en osaa kirjoittaa muodollisesti, enkä tiedä kaikkia termejä suomeksi. Kirjoitan siis vapaamuotoisesti ja melko rennolla tyylillä kaikkea mitä projekteistani mieleen tulee. En ole aikaisemmin julkaissut kirjoittamiani koodeja mihinkään, mutta nyt laitan niitä Githubiin, ja pistän sinne linkkejä. En ole ennen oikeastaan käyttänyt Githubia, enkä ole varma käytänkö sitä oikeaoppisesti, mutta ainakin koodit pitäisi olla nähtävissä.


  Kirjoittaessani eri projekteista huomasin, että aika moni projekti on tehty vuosien 2016-2018 aikana, ja viime vuosien aikana olen tehnyt vähän vähemmän elektroniikkaan liittyviä hommia. Ainakin 2019 kesästä lähtien luin YO-kokeisiin, joten sen takia minulle ei ollut ylimääräistä aikaa (eikä myöskään motivaatiota) keskittyä elektroniikkaan. Viime aikoina olen myös parannellut ja korjaillut ikuisuusprojektejani eli autotallin kaukosäädintä ja polkupyörän varashälytintä.


  [Linkki koodiin](https://github.com/jarvnp/nettisivu)
order: 1
---
