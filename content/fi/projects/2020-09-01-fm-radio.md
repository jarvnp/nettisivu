---
title: FM-radio
description: Jälleen kerran inspiroiduin GreatScottin
  [Youtube-videosta](https://www.youtube.com/watch?v=RqyhvlMKt14). Tällä kertaa
  rupesin tekemään FM-radiota. Kotona meillä oli kyllä täysin toimiva radio,
  mutta sille ei ollut käyttöä. Minä sitten purin sen radion ja otin siitä
  kaiutinelementit ja antennin, joita sitten käytin uuden radion tekemiseen.
  Järkevää, eikös?
HTMLdescription: Youtube-videosta inspiroituneena purin kotoa löytyneen toimivan
  radion ja otin siitä kaiutinelementit ja antennin, joita sitten käytin uuden
  radion tekemiseen. Järkevää, eikös?
singlePageContent: >-
  Tavoitteenani oli siis rakentaa radio, jolla voisi kuunnella FM-kanavia.
  Kotona meillä ei kyllä ollut kauheasti tarvetta radiolle, joskus vain
  kuunnellaan Porin Ässien pelejä radiosta. Lähdin kuitenkin tekemään projektia,
  ja tosiaan projektia varten purin kotona olleen melko vanhan radion ja käytin
  siitä osia. Eihän tässä ollut oikeastaan kauheasti järkeä, koska purin
  toimivan radion ja tein samoista osista toisen toimivan radion, mutta ainakin
  opin jotain tehdessäni radiota.


  <img id=radio src="/img/radio-small.jpg" style="float: left; width: 500px" alt="Itsetehty puinen radio">Tämä on taas sellainen projekti, että en tosiaan muista kaikkia yksityiskohtia siitä. Yritän kuitenkin muistella ja selvittää tietoja mahdollisimman tarkasti. Radiovastaanottimena käytin samaa moduulia kuin GreatScott videossaan, eli TEA5767-moduulia. Sitä ohjasin tutusti Atmega328p-mikrokontrollerilla I2C-protokollalla lähetetyin komennoin. Radiovastaanottimesta äänisignaali kulkee digitaalisen potentiometrin ja operaatiovahvistimen läpi vahvistimen kautta kaiuttimiin. Vahvistin oli Kiinasta tilattu, ja siinä on sisäänrakennettuna Bluetooth, joten radioni toimii myös Bluetooth-kaiuttimena. Ohjasin äänisignaalin muistaakseni vähän erikoisesti radiomoduulista operaatiovahvistimen kautta digitaaliseen potentiometriin ja siitä vielä uudestaan toisen operaatiovahvistimen kautta varsinaiseen vahvistimeen. Näin tein muistaakseni muutamasta eri syystä. Ensinnäkin halusin varmaan muuttaa äänen voimakkuutta siten, että äänenvoimakkuus olisi järkevä digitaalisen potentiometrin molemmissa ääripäissä. Siispä ensimmäisen operaatiovahvistimen kytkin siten, että vahvistusta voi säätää fyysisen potentiometrin avulla sopivaksi. Toinen operaatiovahvistin taitaa olla muistaakseni kytketty vain siten, että se on ns. "voltage follower", siispä se ei tee signaalille mitään. Todennäköisesti se on aika turha. Käytin sitä varmaankin sen takia, että en ollut varma, mikä on Kiina-vahvistimen sisääntuloimpedanssi. Jos digitaalisesta potentiometristä tulevan signaalin olisi suoraan kytkenyt Kiina-vahvistimeen, äänenvoimakkuus olisi ehkä muuttunut, jos vahvistimen sisääntuloimpedanssi ei olisi kovin korkea. Operaatiovahvistin taas voi toimia pienenä virtalähteenä, siis signaalin mukana voi kulkea hieman virtaa ilman, että äänenvoimakkuus muuttuu. En tiedä oliko tuossa selityksessä mitään järkeä, toivottavasti lukija ymmärsi. <img id=radio-inside src="/img/radio-inside-small.jpg" style="float: left; width: 500px" alt="Radio sisältäpäin. Elektroniikka ja johtoja">


  Radiossa on myös akku. En tietenkään tilannut erikseen tätä varten akkua, vaan purin kotona lojuneen vanhan käyttämättömän läppärin ja otin siitä akut. Lisäksi tilasin Ebaystä akkujen hyvinvoinnista huolehtivan palikan. (Se siis estää akkuja ylilatautumista tai purkautumasta liian tyhjiksi ja siinä on myös oikosulkusuoja.)


  Ulkonäön ja komponenttien perusteella vaikuttaa ehkä siltä, että kopioin koko projektin suoraan Youtubesta. En kuitenkaan tehnyt näin. Esimerkiksi käyttämäni digitaalinen potentiometri (X9C104) on eri kuin videossa (varmaan koska se oli halvempi), ja opettelin käyttämään sitä netistä löytyneen "datasheetin" perusteella. Lisäksi koodi on jälleen kerran itse kirjoittamaani. Siitä minulla ei taaskaan ole kauheasti sanottavaa, koska en muista kauheasti sen toimintaperiaatteesta. Muistaakseni jonkin aikaa radion tekemisen jälkeen mietin, että koodi on varmaan aika huonoa, koska radiota käytettäessä hypitään koko ajan funktiosta toiseen ilman, että päästäisiin funktion loppuun tai palautettaisiin mitään. Tämä ei tosiaan ole kauhean hyvä ratkaisu. Näin jälkeenpäin mietittynä toteutin siis radion käyttöjärjestelmän hyvin huonosti.<img id=radio-inside2 src="/img/radio-inside2-small.jpg" style="float: right; width: 400px" alt="Radion elektroniikkaa. X9C104, operaatiovahvistin, Atmega328p, TEA5767 ja muita komponentteja."> En kuitenkaan korjannut tätä ongelmaa koskaan, koska radio toimi. Toki, jos tästä aiheutuisi ongelmia tai jos radiota käyttäisi joku muu kuin minä, korjaisin ongelman. Nyt tätä tekstiä kirjoittaessa kyllä nolottaa julkaista tällaista, mutta en enää rupea korjaamaan koodia. Virheistä oppii.


  Radio ei ole ollenkaan täydellinen, ja tiedän sen. Se on myös osasyy sille, että radiota ei ole koskaan käytetty kovin paljoa. Ensinnäkin äänenlaatu ei tosiaan ole mikään ihmeellinen. Ihmeellistä ei kyllä voi olettaakaan, kun käyttää vanhasta radiosta ongittuja kaiuttimia ja laittaa ne koteloon miettimättä akustiikkaa ollenkaan. Lisäksi Kiinasssa tilatussa vahvistimessa on hyvin rasittava ominaisuus: Kun radion käynnistää, se piippaa. Ja piippaus on jostain syystä todella voimakas. Tekee melkein mieli laittaa kädet korville. Tämän takia ei oikein koskaan tee mieli edes laittaa radiota päälle.


  **Päivitys (6.4.2021):**<br>
  Päätin hiukan yrittää korjata/parantaa kaiutinta, kun olin viikon lomalla intistä. Syynä oli, että radiolle oli jopa oikeasti aikaisemmin käyttöä, ja oli vähän noloa, kun sen äänenlaatu ja toimivuus ei oikein vakuuttanut. Ostin kokonaan uudet kaiutinelementit ja hiukan vaimennusvillaa, jonka avulla kaiuttimen kotelosta saisi ilmeisesti hiukan akustisesti paremman. Asensin uudet kaiuttimet ja samalla hiukan tutkin tekemääni virtapiiriä ja löysin siitä muutaman aika pahan mokan.<img id=radio-new src="/img/radio-new-small.jpg" style="float: left; width: 500px" alt="Päivitetty radio">


  Ääni siis kulkee radiovastaanottimesta operaatiovahvistimeen, joka on kytketty siten, että se toimii ns. voltage followerina. (Muistin tämän väärin, kun kirjoitin aikaisempaa tekstiä.) Ääneen lisätään "DC-offset", jotta operaatiovahvistin, joka saa virtansa suoraan noin 12V Li-ion-akuista, voisi käsitellä signaalia. Vaikka operaatiovahvistimen negatiivinen virtakytkin on kytketty maahan (0V), ja positiivinen akkuun (noin 12V), sen ulostulo ei pysty liikkumaan ihan jännitteen äärirajoilla, riippuen hieman operaatiovahvistimesta. Siksi äänisignaaliin lisätään noin 6V DC-offset. Kun äänisignaalin suurin jännite on noin 1V, signaali heiluu siis noin välillä 5-7V, ja tällainen jännite voi olla operaatiovahvistimen ulostulo.


  Operaatiovahvistimesta ääni kulkeutuu digitaaliseen potentiometriin, josta se sitten menee toiseen operaatiovahvistimeen, joka on kytketty siten, että se vahvistaa signaalia hiukan, jotta äänenvoimakkuuden ääriarvot voitaisiin säätää sopiviksi. Tässä on kuitenkin ongelma. Olin kytkenyt digitaalisen potentiometrin siten, että esim. signaalin jännitteen ollessa 6V ja äänenvoimakkuuden 50%, potentiometrin ulostulo on 3V. Signaali oli siis kytketty yhteen potentiometrin pineistä, maa toiseen ja keskimmäisestä otettiin vaimennettu signaali ulos. Tällöin potentiometri vaimentaa myös signaalin DC-offsetin, mikä ei ole yhtään hyvä asia. Tuli vähän sellainen fiilis, että miten tämä on ikinä toiminut. Pienillä äänenvoimakkuuksilla DC-offset katoaa melkein kokonaan. Operaatiovahvistimena minulla oli LM358. Nyt kun tutkin sen datasheetiä, niin sen ulostulo tosiaan pystyy olemaan 0V, joten siksi se siis toimi, vaikka olin kytkenyt asiat vähän tyhmästi. Vaihdoin kuitenkin kytkennän siten, että maan sijaan yksi potentiometrin pineistä on kytketty signaalin DC-offset-jännitteeseen, jolloin signaalin DC-offset ei katoa mihinkään.


  Toinen typeryys: Toisen operaatiovahvistimen pieni vahvistus vahvisti myös signaalissa olevaa DC-offsetia. Ei hyvä. Tällä tavalla pienelläkin vahvistuksella päästään nopeasti siihen, että signaalin jännite on operaatiovahvistimen ulostuloalueen maksimissa. Taas tuli sellainen fiilis, että miten tämä on ikinä toiminut. Tällä kertaa en oikeasti tiedä. Itse asiassa kokeilin jossain vaiheessa käyttää NE5532-operaatiovahvistinta, koska sen pitäisi olla "low noise", ja se ei toiminut, vaikka LM358 oli toiminut. Kaiuttimista kuului kamalaa rätinää, eikä äänisignaalia ollenkaan. Tämän ongelman korjasin vain siten, että laitoin operaatiovahvistimen vahvistuksen pois. Äänenvoimakkuus oli ihan hyvä ilman vahvistustakin. Ja tosiaan kokeilin myös, että pärjäisinkö kokonaan ilman näitä operaatiovahvistimia, mutta äänenvoimakkuus heikkeni huomattavasti, kun kytkin signaalin suoraan radiovastaanottimesta potentiometriin ja siitä vahvistimeen. Tämä varmaan johtuu potentiometrin suuresta kokonaisresistanssista (100 kohm).


  Korjasin siis nämä ongelmat ja laitoin operaatiovahvistimeksi NE5532:n. Nämä korjaukset paransivat radion äänenlaatua huomattavasti.


  Sitten päätin vielä korjata yhden suuren ongelman: piippausäänen, kun radio käynnistetään. Ääni ilmeisesti tuli Bluetooth-moduulista, joka on koko ajan kytketty vahvistimiin. Onneksi onnistuin internetin avulla löytämään vahvistinmoduulin virtapiiristä pinin, jolla vahvistimen saa "standby"-moodiin, kun pin kytketään maahan. Eli siis piippausongelman saa korjattua siten, että radion käynnistyessä pidetään vahvistinta noin 10s standby-moodissa, jolloin Bluetooth-moduuli käynnistyy, mutta piippaus ei kuulu kaiuttimista. Tämän jälkeen kaiuttimia voi käyttää normaalisti.


  <img id=ne555 src="/img/ne555.png" style="float: right; width: 500px" alt="NE555 virtapiiri">Olisin voinut helposti kytkeä käyttämäni mikrokontrollerin tähän piniin ja sen avulla ajastaa tämän 10s viiveen. Päätin kuitenkin haastaa itseäni ja mennä sieltä, missä aita on hiukan korkeampi. Ostin joskus kauan sitten useita 555-ajastinpiirejä, joita en ole ikinä kuitenkaan käyttänyt. Nyt päätin, että tässä voisi olla mahdollisuus. Opiskelin siis hiukan piirin toimintaa. Lopulta sain aikaiseksi virtapiirin, joka teki sen mitä halusin. Olen hiukan ylpeä siitä, koska suunnittelin sen oikeasti lähes kokonaan itse. Aluksi siis virtapiirissä oleva transistori on päällä, jolloin standby-pin on kytketty maahan. Noin 10s viiveen jälkeen transistori menee pois päältä, ja standy-pinin pullup-resistori vie sen jännitteen käyttöjännitteeseen, ja vahvistin herää unestaan.


  <img id=radio-new-inside src="/img/radio-new-inside-small.jpg" style="float: left; width: 400px" alt="Päivitetty radio sisältä">Näiden lisäksi vaihdoin käyttämäni "buck-converter"-muuntajan 5V regulaattoriin, koska ilmeisesti regulaattorin ulostulojännite voisi olla hiukan tasaisempi ja siis vähentää kohinaa äänessä. Sitten vain pistin kaiuttimen taas kasaan, lisäsin sisälle hiukan vaimennusvillaa ja olin sitten valmis. Paitsi että en ollutkaan. Kaiuttimissa oli edelleen rasittavan paljon kohinaa, mutta sitä oli oikeastaan eniten, kun ääni tuli Bluetoothin kautta. Siis ongelma johtui vahvistimesta, johon on integroitu Bluetooth-vastaanotin. Pitää siis ostaa uusi vastaava, joka toivottavasti olisi hiukan parempi. Olen kuitenkin tyytyväinen tekemiini päivityksiin, koska radiovastaanottimen kautta tuleva ääni on laadultaan paljon parempaa kuin ennen, ja uudet kaiutinelementit myös toistavat ääntä paremmin kuin vanhat.


  [Linkki koodiin](https://github.com/jarvnp/FM-radio)
order: 5
---
